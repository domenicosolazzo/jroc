Baggio e Ronaldo devoti a San Zico.
sia l' ex Codino sia il Fenomeno sono grandi ammiratori del fuoriclasse brasiliano degli anni Settanta Ottanta. un giorno, in Giappone, Baggio incontro' Zico, che gli regalo' una videocassetta con le sue imprese piu' belle. Ronaldo, invece, e' stato raccattapalle del Flamengo, la squadra di Rio in cui il Galinho ha trascorso buona parte della sua carriera: " Zico ha vinto poco, ma e' stato il migliore in assoluto " . e per lui Baggio si e' giocato l' amicizia di Platini.
Robertino raccoglieva le cassette, Ronaldinho i palloni. Robertino aveva messo su una cineteca, tutto catalogato, anno per anno, prodezze e prodigi. Ronaldinho vedeva entrare i palloni, morbidi, liftati, all'incrocio e nell'angolo e se li stampava nella sua grande testolina. Robertino e Ronaldinho facevano la raccolta di Zico. Artur Coimbra Zico, detto il Galinho, il piu' grande. Per Roberto Baggio di Caldogno e per Ronaldo Luis Nazario de Lima. Nei primi anni Ottanta a Vicenza, Baggio gioca in C1, e' carinissimo, ha i ricciolini e vive di Zico. Le sue punizioni, i suoi tiri arcuati, i suoi pallonetti, le finte, i dribblig. Zico e' la corsa all'oro, Zico e' il miraggio, Zico e' la strada. E Roberto corre e viaggia e segue il sogno. Un giorno in Giappone, a Tokio, lo incontra e gli parla. Lui e' gia' Robertobaggio, Zico e' una scuola. Artur il Galinho gli regala le azioni piu' belle della sua carriera confezionate e chiuse in una cassetta. Robertobaggio se le porta a casa e le vede e rivede ad oltranza. Come un bambino con gli Aristogatti o Lilly e il vagabondo. Zico e' il suo cartone animato preferito. "La gioia del calcio", dice sempre Roberto. Se lo porta dentro, Zico, a Firenze e alla Juventus. A Torino incontra Alessandro Del Piero, progetto di Fenomeno, che gli dice: "Io sono per Platini". "Ah, ed io per Zico. Tutta un'altra cosa, Zico", ghigna il Codino. Baggio non e' mai diventato matto per Platini. Gli piaceva, certo. A chi non piaceva Platini? Ma non ne era innamorato. E Michel ha sempre gentilmente ricambiato: "Baggio? Un'incompiuta". Il numero 10 Platini non ha mai detto "e' un grande mezzo giocatore", ma lo ha fatto capire con sottile perfidia, sottolineando: "Lui e' un nove e mezzo". Baggio si tiene Zico e Zico segue Baggio nei suoi ultimi ricchissimi tortuosi percorsi, Milan e Bologna. Sempre presente, sempre nel cuore. "E' il mio idolo", dice Roberto. Puo' un Pallone d'Oro parlare ancora di idoli? "E' un sentimento", dice Robertino. Quando Roberto Baggio, 30 anni, racconta la sua storia e ci mette dentro tutto quello che sa e che ha visto di Zico. Quando Ronaldo Luiz eccetera eccetera, parla dei suoi 20 anni e dei suoi sogni di bambino e racconta di quando faceva raccattapalle di Zico. Era tifoso del Flamengo e raccoglieva i palloni firmati dal Mito Artur. Quando lo mandano nella fredda e triste Eindhoven gli viene il groppo in gola. "Mi sono fatto coraggio pensando a Zico. Mi dicevo: un giorno potro' diventare come lui. Mi sforzavo ad imitarlo". Zico e' alla fine della carriera, il Zico di Ronaldo e' piu' televisivo che reale. Ma quella e' la strada, seguila. "Lo so, ha vinto poco, non ha vinto niente di importante. Ma resta il piu' grande, inimitabile". Questo dice Ronaldo in Olanda e in Spagna. Poi arriva la Ronaldomania e lui diventa il Fenomeno, l'Ufo, il Migliore. Lo accostano, lo avvicinano a Pele'. Lo mettono a fianco di O' Rey. Troppo? Beh, in effetti un po' di esagerazione c'e'. "Io punto sempre a Zico", continua a dire Ronaldo. La storia di Roberto Baggio e Nazario de Lima eccetera eccetera e' piena, gonfia di Artur Coimbra Zico. Oggi se lo portano in campo a Bologna. Baggio numero 10, Ronaldo numero 10. Zico numero 10. Si fa presto a dire: i numeri non contano, sono freddi, non trasmettono piu' emozione. Sono solo un timbro sulla schiena. La legge Bosman ha cambiato anche questo, dicono gli analisti. Sara', ma Baggio ha il dieci come Zico e Platini. Ronaldo come Pele' e Maradona. Con i loro numeri griffati entrano nello stadio dove una volta c'era una squadra che faceva tremare il mondo. Baggio il mondo lo ha avuto ai suoi piedi. Ronaldo ne e' il padrone. Baggino si e' tagliato il codino e viaggia rasato con la sua faccia ironica e la sua lingua tagliente. Quello che deve dire lo dice senza problemi. Anche a Enrico Chiesa che non lo ha voluto a Parma. Baggio e' e rimane un artista, divide e fa dividere. L'ultima sua apparizione televisiva e' legata alla presentazione dell'ultimo Milan dell'ultimo Capello. Spettacolo strillato e condotto (si fa per dire) dal grottesco Claudio Lippi che lo chiama e urla complimenti inzuppati nella melassa: "Roberto Baggio, il piu' grande, il mito". Lippi sa che il Milan ha deciso di liquidarlo ma sbraita e gli fa le carezze. Il popolo rossonero si eccita e canta Resta con noi Robertobaggio / resta con noi. Al malinconico Roby scappa da ridere: nelle ore che seguono sara' offerto a mezza Europa. Lo vogliono tutti o quasi. E tutti non possono: troppo caro, troppo esoso, troppo tutto. Il Parma potrebbe prenderlo, tratta, stabilisce clausole e condizioni con il Milan, ma Carlo Ancelotti dice no. Non perche' ce l'abbia con Roberto, ci mancherebbe. Solo che uno come lui trequartista, rifinitore, mezzapunta non rientra nei piani del suo Parma. Lo prende il Bologna. Ulivieri dice che tutti dovranno sacrificarsi, dice che Baggio e' un giocatore come un altro. Frase fatta, che dovrebbe fare un certo effetto soprattutto sui nuovi compagni di Baggio. Il Bologna non si svena, Baggio resta in Italia, si adegua, si allena e si prepara a una nuova vita e sogna, dopo aver inseguito il mito Zico, miglior cannoniere azzurro in attivita' una maglia azzurra. Anche a Bologna. Utopia? Ma no, questa navigava solo nei pensieri del Maestro Oscar Washington Tabarez. Cesare Maldini e' un uomo semplice e giusto e chiama Baggio in nazionale. Chiama Roberto e rinuncia a Enrico Chiesa. Un segnale? Puo' darsi. Baggio fa parte della grigia spedizione in Georgia. L'Italia non vince, ma lui c'e'. A trent'anni, dopo smacchi, angherie e - diciamolo - anche qualche piccola umiliazione, e' decisivo rispondere presente. Baggio e Ronaldo oggi a Bologna nel vecchio comunale. Qui si sono gia' visti e incontrati in agosto. Calcio estivo, calcio balneare, pieno di sudore e di fatica e di esperimenti. Loro si sono salutati ammirati e fotografati e la gente e gli statistici hanno contato i tocchi e i numeri. Le finte, le controfinte e le palle gol. Gli assist e le sponde. Quello e' Roberto Baggio, quello e' Ronaldo. La partita, amichevole, e' trasmessa pure da Rai International e la vedono anche in Brasile. George Weah e' con il Milan a Belo Horizonte e alle quattro del pomeriggio stacca e saluta: "Adesso voglio vedermi Baggio e Ronaldo". Quella sera Ronaldo non segna. Il Fenomeno mette i brividi, quando va sull'avversario - dicono gli addetti ai lavori - fa sempre male. Parte in punta di piedi e pensi: adesso ti massacra... Alle 4 del pomeriggio di inizio agosto nell'immenso albergo di Belo Horizonte c'e' anche Dino Sani, ex regista del Milan Anni Sessanta, allenatore per il resto della vita in Brasile. Non si stacca dalla tv: "Amo il calcio e chi ama il calcio ama soprattutto Roberto Baggio e Ronaldo". Dino Sani dice che Baggio in Brasile sarebbe stato un re. Come e piu' che in Italia. Come Ronaldinho. Baggio e Ronaldo sono artisti, fantasisti, l'essenza del calcio. Adesso si parla di pressing e raddoppi e di mille altre cose inventate dai moderni tecnici del calcio che esaspera. E mettono in discussione Baggio, gli chiedono i sacrifici. Io ho giocato con Rivera e nessuno gli ha mai chiesto di sacrificarsi. Lui sapeva cosa fare. Come Ronaldo. Come Baggio". Sanno cosa fare. Vediamo se glielo faranno fare. Oggi due Grandi del nostro calcio entrano in quel posto dove "cosi' si giocava solo in Paradiso". Bologna - Inter. Baggio - Ronaldo. Buon divertimento. 
